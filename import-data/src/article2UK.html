<p>Зараз сумка - це більше, ніж просто аксесуар. У 2020 році вона стала головною деталлю трендового образу. Дизайнери презентували у своїх колекціях безліч універсальних та яскравих моделей, які з легкістю можна інтерпретувати у повсякденні луки. До класичних моделей додали більше кольору, фасону та матеріалів.</p>
<h3>Солом’яні сумки</h3>
<p><img src='https://s.032.ua/section/newsInText/upload/images/news/intext/000/052/185/solomani_5edf8e4b209ed.jpg' alt="Жінка з cолом’яною сумкою в руці"></p>
<p>Уже кілька років поспіль солом’яні сумки залишаються на найвищих позиціях. Вони підходять для курорту та прогулянки містом. Також їх можна одягати під класичний костюм чи вишукану сукню. Дизайнерка Соломія Небожук розповідає, що солом’яні сумки зроблять ваш образ розслабленим та додадуть до нього нотки паризького стилю. Ви можете комбінувати їх з джинсами, білою сорочкою та лоферами. Солом’яна сумка-шопер гарно пасуватиме і до білих кюлотів та шовкової сорочки. Така сумка - це база літнього гардеробу 2020, своєрідний плацдарм для модних експериментів. Дизайнери щороку удосконалюють модель класичної солом’яної сумки. Головні трендові позиції серед солом’яних сумок зайняли: сумка-шоппер, мінодьєр, сумка-кросбаді, top handle.</p>
<h3>Об’ємний та м’який клатч</h3>
<p><img src='https://s.032.ua/section/newsInText/upload/images/news/intext/000/052/185/11_5edf8f3209c11.jpg' alt="Жінка зі світлою сумкою клатч у руці"></p>
<p>У сезоні весна-літо 2020 абсолютну першість серед трендових сумок зайняли клатчі. М’які, не структуровані та великі клатчі увійшли у базовий гардероб усіх модниць. Засновником та королем цього тренду став італійський бренд Bottega Veneta, який презентував культовий клатч Pouch. Відтоді й інші бренди почали активно пропонувати у своїх колекціях такі сумки. Стилістка Соломія Небожук пояснює, що клатч стане універсальним елементом вашого гардеробу. Його можна поєднати з повсякденними образами, вечірніми чи коктейльними сукнями. Важливо пам’ятати, що його не варто комбінувати з дуже розслабленими речами, оскільки ваш образ може перетворитися на занадто домашній. Краще надавати перевагу структурованим джинсам, жакетам чи сорочкам. Також сильну розслабленість образу можна компенсувати головними уборами та взуттям.</p>
<h3>Сумки з масивними ланцюжками</h3>
<p><img src='https://s.032.ua/section/newsInText/upload/images/news/intext/000/052/185/cepki_5edf8fffc7403.jpg' alt="Жінка з коричневою сумкою на масивному ланцюжку через плече"></p>
<p>Ланцюжки всюди - основне кредо трендів літа 2020 року. Дизайнери додають масивні ланцюжки до всіх моделей сумок. Вони, скоріше, виконують функцію прикраси, ніж повноцінної ручки в аксесуарі. Такі сумки можна поєднувати з кежуал образами, в такому випадку аксесуар стане акцентом. З елегантними спідницями та блузами його також можна скомбінувати. Тоді сумка з ланцюжком зменшить градус романтичності в образі.</p>
<h3>Мікросумки</h3>
<p><img src='https://s.032.ua/section/newsInText/upload/images/news/intext/000/052/185/ertfg4_5edf90563e5b1.jpg' alt="Жінка з синьою мікросумкою на зап’ясті"></p>
<p>Як і торік, у 2020-му мікросумки займають своє місце серед трендів. Основоположником ідеї їх використання став модний будинок Jacquemus, який випустив свою найвідомішу мікросумку. Вона настільки маленька, що в неї можна помістити лише кілька монет. Зараз мінісумки майже втратили свою функцію та стали радше аксесуаром. Найчастіше їх роблять з довгими ланцюгами. За словами стилістки Соломії Небожук, такі сумки-гаманці комбінують з іншими сумками. Іноді модниці використовують їх як намисто. На диво, цей тренд чудово комбінується з кожним стилем. Мікросумка може стати частинкою кежуал, бохо, вечірнього чи мінімалістичного образу. До того ж, вона вдихне трохи свіжості та трендовості у звичайний базовий лук.</p>
<h3>Стьобані сумки crossbody (через плече)</h3>
<p><img src='https://s.032.ua/section/newsInText/upload/images/news/intext/000/052/185/9_5edf90b4381c8.jpg' alt="Жінка з коричневою стьобаною сумкою через плече"></p>
<p>Такий вид сумки вважають найбільш універсальним. Ідейником цього тренду був також італійський бренд Bottega Veneta. Їхня сумка через плече Cassette стала дуже популярною серед поціновувачів моди. Цю модель підхопили і масмаркети, тому сьогодні схожу модель можна знайти на полицях бюджетних магазинів. Сумку кросбаді можна гарно застилізувати зі сукнями в квітковий принт, джинсами та класичними футболками (можливо поло) або ж із костюмами в білизняному стилі. Такий вид трендових сумок може повністю претендувати на місце в базовому гардеробі. Цей аксесуар дизайнерка рекомендує обирати нейтрального кольору та фасону, оскільки тоді вона підійде до багатьох комбінацій одягу.</p>
<h3>Артові сумки</h3>
<p><img src='https://s.032.ua/section/newsInText/upload/images/news/intext/000/052/185/11_5edf9163c6237.jpg' alt="Жінка з червоною сумкою у формі шару в руці"></p>
<p>Якщо вам хочеться додати яскравого акценту в повсякденний лук, то артові сумки в цьому допоможуть. Сумки з тваринним принтом, незвичайні мінодьєри, сумки з пір’ям, бісером, в’язані аксесуари, джинсові сумки - це ще не весь перелік фантазії дизайнерів у 2020 році. Вони можуть поєднувати в собі різні кольори, мати додаткові аплікації чи незвичайні форми та матеріал. Їх краще носити з мінімалістичним та спокійним одягом або робити акцент на взутті чи головних уборах. Також можна поекспериментувати з сережками, ланцюжками або браслетами, які будуть перегукуватися з принтами на сумці.</p>
<h3>Сумка-багет</h3>
<p><img src='https://s.032.ua/section/newsInText/upload/images/news/intext/000/052/185/7_5edf942a343c8.jpg' alt="Жінка з блискучою коричневою прямокутною сумкою через плече"></p>
<p>Ця модель сумки стала відомою в 2000 роках завдяки головній героїні серіалу “Секс у великомі місті” Кері Бредшоу. Саме вона обожнювала та колекціонувала моделі сумок Fendi Baguette (багет). Зараз в колекціях майже кожного модного будинку можна зустріти свої інтерпретації культової сумки-багету. Дизайнери експериментують з усіма її деталями, тому вона може стати акцентом базового гардеробу. Також сумка-багет є чудовим доповненням будь-якого образу, оскільки додає до нього нотки вінтажності.</p>
